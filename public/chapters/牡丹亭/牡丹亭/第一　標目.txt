LINE 1: 天下女子有情，甯有如杜麗娘者乎！夢其人即病，病即彌連，至手畫形容，傳於世而後死。死三年矣，復能溟莫中求得其所夢者而生。如麗娘者，乃可謂之有情人耳。情不知所起，一往而深。生者可以死，死可以生。生而不可與死，死而不可復生者，皆非情之至也。夢中之情，何必非真？天下豈少夢中之人耶？必因薦枕而成親，待掛冠而為密者，皆形骸之論也。傳杜太守事者，彷彿晉武都守李仲文、廣州守馮孝將兒女事。予稍為更而演之。至於杜守收拷柳生，亦如漢睢陽王收考談生也。嗟夫！人世之事，非人世所可盡。自非通人，恆以理相格耳！第云理之所必無，安知情之所必有邪！
LINE 2: 萬暦戊戌秋淸遠道人題
LINE 3: 牡丹亭
LINE 4: 第一　標目
LINE 5: 【蝶戀花】(末上)忙處拋人閒處住。百計思量，沒箇為歡處。白日消磨腸斷句，世間只有情難訴。玉茗堂前朝復暮，紅燭迎人，俊得江山助。但是相思莫相負，牡丹亭上三生路。〖漢宮春〗杜寶黃堂，生麗娘小姐，愛踏春陽。感夢書生折柳，竟為情傷。寫眞留記，葬梅花道院淒涼。三年上，有夢梅柳子，於此赴高唐。果爾回生定配。赴臨安取試，寇起淮揚。正把杜公圍困，小姐驚惶。教柳郎行探，反遭疑激惱平章。風流況，施行正苦，報中狀元郎。
LINE 6: 杜麗娘夢寫丹青記。陳教授說下梨花槍。
LINE 7: 柳秀才偷載回生女。杜平章刁打狀元郎。